Porodičnom slogom protiv nedaća

‘Novosti’ u Bukovici kod povratničke obitelji Mlađen: Život je bio
težak i prije rata i tko nije bio spreman na cjelodnevni rad, nije mu
bilo opstanka na kršu. Ali sada smo, nakon godina lutanja, opet svoji
na svome, kaže Slobodan Mlađen iz Kočevića U selu Kočević, u krševitom
dijelu Bukovice na granici s Likom, živi četveročlana porodica Mlađen
koja svojim primjerom pokazuje kako se upornim radom, složnošću i
optimizmom mogu pomjerati granice od nedaća do održivog
života. Slobodan i Jelena vratili su se u opustošeni Kočević
2001. Godine provedene u izbjeglištvu ne pamte ni po čemu lijepome:
proveli su ih u iznajmljenoj kući, zajedno s psihički nestabilnim
gazdom. Bila je to, kažu, borba za goli opstanak, za koru hljeba i
kakav-takav krov nad glavom. U toj stalnoj borbi da se što bolje
preživi dan nedostajala im je Dalmacija, iako su znali da ih ondje
malo toga lijepoga očekuje – nije tamo bilo ni kuće u kojoj bi se
moglo stanovati, ni posla od kojeg bi se dalo živjeti. Kad više nisu
mogli izdržati ni seljakanje ni prognaničku neizvjesnost, skupili su
svu hrabrost i odvažno se vratili na svoje tada razrušeno ognjište. U
početku su spavali u ruševinama, u – kako Slobodan danas govori –
tuđem svinjcu. On je ipak ubrzo nakon povratka pronašao kakav-takav
izvor prihoda za svoju porodicu: čuvao je tuđe ovce za ništavnih 1200
kuna mjesečno. Bilo je to više nego skromno, nedovoljno za iole
pristojniji život, ali entuzijazma nije nedostajalo.
